<div dir="rtl">
# هاب هاگینگ‌فیس

[هاب هاگینگ‌فیس](https://huggingface.co/) –- وب‌سایت اصلی ما –- پلت‌فرمی مرکزی است که به همه امکان مشارکت، کشف و استفاده از جدیدترین و بهترین مدل‌ها و دیتاست‌ها را می‌دهد. این پایگاه، طیف گسترده‌ای از مدل‌ها را در خود جای داده، که بالغ بر ۱۰ هزار مورد از آن‌ها در دسترس عموم قرار دارد. در این فصل بر روی مدل‌ها متمرکز شده و در فصل ۵ نیز نگاهی به دیتاست‌ها خواهیم داشت.

مدل‌های موجود در هاب، محدود به ترنسفورمرهای هاگینگ‌فیس یا حتی پردازش زبان طبیعی نیستند. از جمله آنها می‌توان مدل‌هایی از قبیل [Flair](https://github.com/flairNLP/flair) و [AllenNLP](https://github.com/allenai/allennlp) برای پردازش زبان طبیعی، [Asteroid](https://github.com/asteroid-team/asteroid) و [pyannote](https://github.com/pyannote/pyannote-audio) برای پردازش گفتار، و [timm](https://github.com/rwightman/pytorch-image-models) را برای پردازش تصویر برشمرد.

هر یک از این مدل‌ها به عنوان مخزنی از Git میزبانی می‌شوند که این امر، امکان نسخه‌بندی[^1] و قابلیت بازتولید[^2] را فراهم می‌نماید. به‌اشتراک‌گذاشتن مدل در پایگاه، به معنای باز کردن آن به روی جامعه کاربران و در دسترس قرار دادن آن برای افرادی است که می‌خواهند به راحتی از آن استفاده کنند؛ در نتیجه، ضرورت اینکه افراد مدل را خودشان به تنهایی آموزش دهند، برطرف شده و هم‌رسانی و استفاده از آن تسهیل می‌شود.

علاوه بر این، اشتراک‌گذاری یک مدل بر روی هاب، API اجرایی میزبانی‌شده[^3] را به طور خودکار برای آن مدل مستقر می‌کند. از این رو، هر کسی در جامعه کاربران خواهد توانست آزادانه آن را مستقیما در صفحه اختصاصی مدل، با ورودی‌های سفارشی خود و ویجت‌های مناسب آزمایش نماید.

خبر خوش اینکه به‌اشتراک‌گذاری و استفاده از هر مدل با دسترسی عمومی در هاب، کاملا رایگان است! در صورتی هم که تمایل دارید مدل‌هایی را به صورت خصوصی به اشتراک بگذارید، [طرح‌های پرداختی](https://huggingface.co/pricing) موجود هستند.

ویدئوی زیر نحوه گشت و گذار در هاب مدل‌ها را نمایش می‌دهد.

<Youtube id="XvSGPZFEjDY"/>

از آنجاییکه نیاز به ایجاد و مدیریت مخازن در پایگاه هاگینگ‌فیس خواهیم داشت، داشتن حساب کاربری برای دنبال کردن این بخش الزامی است: [حساب کاربری خود را بسازید](https://huggingface.co/join).

[^1]: Versioning
[^2]: Reproducibility
[^3]: Hosted Inference API
</div>